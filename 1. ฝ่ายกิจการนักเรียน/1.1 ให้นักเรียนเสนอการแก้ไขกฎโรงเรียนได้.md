## รายละเอียด

กฎระเบียบของโรงเรียน เป็นประเด็นที่ถูกสังคมพูดถึงเป็นวงกว้างในช่วงไม่กี่ปีมานี้ หน้าที่ของกฎโรงเรียนคือการทำให้โรงเรียนเป็นระเบียบเรียบร้อย และให้นักเรียนมีความประพฤติดี แต่สิ่ง ๆ หนึ่งที่อาจถูกมองข้ามมาโดยตลอดในอดีต เริ่มเป็นที่พูดถึงและยอมรับมากยิ่งขึ้น สิ่งนั้นก็คือ ความคิดเห็นของนักเรียนที่มีต่อกฎโรงเรียนแต่ละข้อ นั่นเอง

ปฏิเสธไม่ได้ว่ากฎหลาย ๆ ข้อนั้นมีจุดประสงค์ที่ดี ซึ่งก็คือการให้นักเรียนทุกคนเป็นคนดีและมีวินัย แต่ก็ไม่ใช่กฎทุกข้อที่มีความสมเหตุสมผล ดังนั้นเมื่อเรายังมีกฎเหล่านี้อยู่ เราควรจะทำอย่างไร ?

ส่วนตัวแล้วเชื่อว่าไม่มีสิ่งใดที่จะดีไปกว่าการถามความคิดเห็นของนักเรียนในโรงเรียนอีกแล้ว

หลักการของนโยบายนี้ คือ การให้นักเรียนคนใดก็ได้เสนอการแก้ไขกฎของโรงเรียนที่นักเรียนคนนั้นคิดว่าไม่สมเหตุสมผล หรืออาจจะไม่เหมาะสมกับยุคสมัย พร้อมชี้แจงเหตุผล หลังจากนั้นคณะกรรมการนักเรียนฝ่ายกิจการนักเรียนจะนำข้อเสนอเหล่านี้มาพิจารณาร่วมกับอาจารย์ประจำฝ่าย เพื่อหาทางออกที่เหมาะสมที่สุด

การที่เรามีการพูดถึงกฎต่าง ๆ และความสมเหตุสมผลของมันอยู่ตลอดเวลา จะช่วยให้กฎโรงเรียนของเรานั้นมีความสดใหม่ และทันยุคสมัยที่มีการเปลี่ยนแปลงอยู่ตลอดเวลา

## ทำไมต้องให้นักเรียนเสนอ ?

เราเชื่อว่าผู้ที่อยู่ภายใต้กฎโรงเรียนซึ่งก็คือนักเรียนทุกคนนั้นควรมีสิทธิ์มีเสียงที่จะมีส่วนร่วมในการกำหนดทิศทางของสิ่งที่พวกเขาทุกคนต้องปฏิบัติตาม แต่ก็ไม่ได้หมายความว่าจะแก้ไขกฎทุกอย่างที่ตัวเองไม่ชอบหรือไม่ถูกใจได้ ทุกข้อเสนอและทุกการแก้ไขจะต้องมีเหตุผลประกอบที่เหมาะสม เพราะถ้าหากเรามีเหตุผลที่ดีมากพอ เราก็จะไม่ต้องกังวลเลยว่าอาจารย์จะไม่สนับสนุนหรือไม่เห็นด้วยกับการแก้ไขกฎข้อนั้น
