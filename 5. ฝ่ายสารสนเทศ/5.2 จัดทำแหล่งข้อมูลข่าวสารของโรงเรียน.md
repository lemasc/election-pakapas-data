## รายละเอียด
ปัจจุบันการส่งข้อมูลข่าวสารของโรงเรียนมีอยู่หลายช่องทาง เช่น Facebook ของโรงเรียน รวมไปถึง Instagram และ Twiter ของคณะกรรมการนักเรียนด้วย แต่ช่องทางที่เข้าถึงนักเรียนได้มากและดีที่สุดคือ LINE เพราะนักเรียนทุกคนที่มีโทรศัพท์มือถือก็มักจะมีบัญชี LINE อยู่แล้ว ประกอบกับแต่ละห้องเรียนก็มักจะมีกลุ่ม LINE ของห้อง ทำให้ช่องทาง LINE สามารถกระจายข่าวได้อย่างทั่วถึง

อย่างไรก็ตาม การประชาสัมพันธ์ช้อมูลข่าวสารทาง LINE มักจะช้ากว่าช่องทางอื่น ๆ เสมอ เนื่องจากต้องอาศัยตัวกลางอย่างอาจารย์ในการส่งข้อมูลมาให้แก่นักเรียน ซึ่งอาจารย์บางท่านก็อาจจะไม่สะดวกส่งให้ทันที และในหลาย ๆ ครั้งก็ต้องอาศัยการส่งต่อหลายคน จึงทำให้การรับรู้ข้อมูลข่าวสารช้าลงไปอีก แถมบางเรื่องก็เป็นประกาศภายในซึ่งไม่สามารถเผยแพร่ลงในช่องทางอื่นได้ด้วย

ดังนั้น นายศักดิธัช ธนาสดใส (ซาน) จึงเสนอให้ฝ่ายสารสนเทศจัดทำระบบใหม่ที่สามารถกระจายข้อมูลข่าวสารได้รวดเร็วกว่าระบบเดิมที่ต้องมีตัวกลาง และสามารถใช้ได้ทั้งอาจารย์ในโรงเรียน และคณะกรรมการนักเรียนที่ต้องการประชาสัมพันธ์เรื่องต่าง ๆ

กุญแจสำคัญของระบบนี้คือ LINE Notify ซึ่งเป็นบอทสำหรับการส่งข้อความด้วยระบบอัตโนมัติแบบทางเดียว (ไม่สามารถอ่านหรือตอบกลับข้อความที่ส่งกลับไปได้) ไปยัง LINE ส่วนตัวหรือ LINE กลุ่ม โดยรูปแบบการนำมาใช้ภายในโรงเรียนมีดังนี้

### 1) สำหรับผู้รับ (นักเรียน)
1. อาจารย์ประจำชั้นหรือตัวแทนห้องเข้าสู่ระบบด้วย LINE ของตนเอง และลงทะเบียนข้อมูลต่าง ๆ ด้วยลิงก์ที่กรรมการนักเรียนส่งให้
2. เพิ่มบอท LINE Notify ลงในไลน์กลุ่มห้องของตนเอง
3. สามารถรับข้อความที่ส่งมาจากระบบได้ทันที

### 2) สำหรับผู้ส่ง (อาจารย์หรือบุคคลากรในโรงเรียน)
1. เพิ่มบัญชี LINE Official Account ของคณะกรรมการนักเรียนที่ฝ่ายสารสนเทศจัดทำขึ้น เพื่อใช้ในการส่งข้อความเข้าสู่ระบบอัตโนมัติ
2. เข้าสู่ระบบและลงทะเบียนข้อมูลผู้ส่ง
3. เมื่อจะส่งข้อความ ให้ส่งลงในแชทของ LINE Official Account และกำหนดกลุ่มเป้าหมายที่ต้องการส่งข้อความนี้ถึง
4. ระบบส่งข้อความไปยังผู้รับ (นักเรียน) ได้ทันที

## ทำไมถึงใช้ LINE Notify ?
1. LINE เป็นช่องทางที่เข้าถึงนักเรียนได้อย่างทั่วถึง
2. LINE Notify สามารถใช้ได้ฟรี ไม่เสียค่าบริการ
3. LINE Notify เป็นระบบที่เคารพความเป็นส่วนตัวของผู้ใช้ เนื่องจากสามารถส่งข้อความได้ทางเดียว จึงไม่เห็นข้อความอื่น ๆ ในกลุ่ม
4. เป็นการลดภาระของอาจารย์
<!--stackedit_data:
eyJoaXN0b3J5IjpbLTIxMzM4NDk1MDksLTExODc3Nzc4NTgsLT
E2NjgzNTI0MjIsLTk2ODc0ODMzLDE3NDM2NzI1MTEsLTE0Mjky
NjIwODIsLTk1MDkzNDMxMF19
-->