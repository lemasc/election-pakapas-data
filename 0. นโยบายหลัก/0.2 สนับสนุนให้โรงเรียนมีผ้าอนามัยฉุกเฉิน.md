## รายละเอียด

ประจำเดือนเป็นสิ่งที่ผู้หญิงทุกคนต้องเผชิญ แค่เป็นครั้งหนึ่งก็ทรมานแทบแย่แล้ว ยังต้องมาคอยห่วงเรื่องผ้าอนามัยแสนแพงและยุ่งยากอีก โรงเรียนสามารถทำอะไรเพื่อช่วยเหลือนักเรียนหญิงของเราได้บ้างหรือไม่ ?

เราเชื่อว่า "ได้"

แม้จะไม่สามารถช่วยเรื่องผ้าอนามัยของทุกคนได้ 100% เนื่องจากปัญหาทางด้านงบประมาณและค่าใช้จ่ายที่สูง แต่อย่างน้อยเราสามารถสนับสนุนผู้ที่ขาดแคลนและประสบปัญหาไม่มีผ้าอนามัยในกรณีฉุกเฉิน เช่น ผ้าอนามัยที่นำมาชำรุดเสียหาย, ลืมเตรียมผ้าอนามัยมาโรงเรียน, รวมถึงประจำเดือนมามากกว่าปกติหรือมาไม่ตรงรอบด้วย โดยจะจัดเตรียมผ้าอนามัยฉุกเฉินเหล่านี้ไว้ที่ห้องน้ำหญิงเพื่อความสะดวกในการใช้งาน

ทว่า งบประมาณของคณะกรรมการนักเรียนนั้นคงมีไม่มากพอที่จะนำมาทุ่มกับนโยบายนี้นโยบายเดียว ดังนั้นหน้าที่ของเราจึงเป็นการประสานงานกับทางโรงเรียน เพื่อนำเงินจำนวนหนึ่งมาสนับสนุนนโยบายนี้ให้ประสบผลสำเร็จ นักเรียนหญิงจะได้หมดกังวลเรื่องผ้าอนามัย และทางคณะกรรมการนักเรียนจะสามารถนำงบประมาณส่วนของตนไปทำนโยบาย และพัฒนาโรงเรียนในด้านอื่น ๆ ต่อไป

แต่ก็ต้องขอเน้นย้ำกับทุกคนไว้ด้วยว่า จุดประสงค์ของผ้าอนามัยเหล่านี้ มีไว้เพื่อสถานการณ์ฉุกเฉินเท่านั้น หากคุณเตรียมผ้าอนามัยของตนเองมา หรือเพื่อนให้ยืมได้โดยสะดวก กรุณาเลือกใช้ผ้าอนามัยเหล่านั้นก่อน เพราะผ้าอนามัยฉุกเฉินของโรงเรียนนั้นมีจำนวนจำกัด ควรเหลือไว้ให้ผู้ที่มีความจำเป็นจริง ๆ และผ้าอนามัยทุกชิ้นล้วนเป็นงบประมาณของโรงเรียน เพราะฉะนั้น ขอความร่วมมือทุกคนใช้ตามความจำเป็น และใช้อย่างสมเหตุสมผล

## ทำไมโรงเรียนต้องมีผ้าอนามัยฉุกเฉิน ?

ประจำเดือนเป็นสิ่งที่ไม่แน่นอนและคาดเดาได้ยาก ทำให้ในบางครั้งผู้หญิงก็เตรียมตัวรับมือได้ไม่ทัน บางคนที่ประจำเดือนมาแต่ไม่มีผ้าอนามัยอาจจะใช้วิธีการยืมของเพื่อนไปก่อน แต่ถ้าเกิดว่าเพื่อนก็ไม่มีเหมือนกัน หรือว่าไม่สามารถเอาไปให้ได้ล่ะ ?

การมีผ้าอนามัยฉุกเฉินที่ห้องน้ำหญิงจะสามารถป้องกันและแก้ปัญหานี้ได้ ทางเราหวังว่า นโยบายนี้จะช่วยให้ไม่ต้องมีนักเรียนหญิงในโรงเรียนเราคนไหนต้องเครียดหรือกังวลเกี่ยวกับเรื่องผ้าอนามัยอีกต่อไป
<!--stackedit_data:
eyJoaXN0b3J5IjpbODk3NzQxNTE0LDg2MzM1NTczMywxMTczMj
IzMjExXX0=
-->