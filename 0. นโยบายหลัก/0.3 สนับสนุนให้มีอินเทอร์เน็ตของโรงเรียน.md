## รายละเอียด

ในปัจจุบันโรงเรียนของเราใช้อินเทอร์เน็ตร่วมกับทางมหาวิทยาลัย หรือก็คือ PNRU Wifi ที่หลายคนน่าจะรู้จักกันดีอยู่แล้ว แต่จะดีกว่าหรือไม่ ถ้าหากโรงเรียนเรามีอินเทอร์เน็ตเป็นของตัวเอง

การมีอินเทอร์เน็ตของโรงเรียนโดยที่ไม่ต้องใช้ร่วมกับหน่วยงานอื่นนั้นมีข้อดีอยู่มากมาย เช่น

1. อินเทอร์เน็ตมีความเสถียรมากขึ้น
   หากเรามีอินเทอร์เน็ตเป็นของตัวเอง ผู้ใช้งานอินเทอร์เน็ตนี้ก็จะเหลือแค่นักเรียนและบุคลากรของโรงเรียน ทำให้ลดความหนาแน่นของสัญญาณลงได้ ส่งผลให้อินเทอร์เน็ตมีความเสถียรมากขึ้น
2. อินเทอร์เน็ตจะเข้าถึงบริเวณต่าง ๆ ได้ดีขึ้น
   เนื่องจากอินเทอร์เน็ตในปัจจุบันอยู่ที่มหาวิทยาลัย ทำให้บางตำแหน่งภายในโรงเรียนนั้นไม่สามารถเข้าถึงอินเทอร์เน็ตได้ การมีอินเทอร์เน็ตของโรงเรียนจะช่วยกระจายสัญญาณให้มีความทั่วถึงได้ดียิ่งขึ้น
3. อินเทอร์เน็ตใหม่ประสิทธิภาพย่อมสูงขึ้น
   เทคโนโลยีที่เกิดขึ้นใหม่โดยส่วนมากจะดีกว่าอดีตเสมอ อินเทอร์เน็ตเองก็เช่นกัน อินเทอร์เน็ตรุ่นใหม่ย่อมมีประสิทธิภาพที่สูงขึ้นเป็นปกติ

ณ ตอนนี้ คณะผู้บริหารของโรงเรียนรวมถึงสมาคมผู้ปกครองและครูมีแผนที่จะติดตั้งอินเทอร์เน็ตของโรงเรียนอยู่แล้วในอนาคตอันใกล้ ซึ่งเป็นการตัดสินใจที่ทางเราพร้อมให้การสนับสนุนอย่างเต็มที่ หากมีสิ่งใดที่เราสามารถช่วยอำนวยความสะดวกให้ได้ เราก็พร้อมและยินดีที่จะทำ เพื่อให้นักเรียนและบุคลากรโรงเรียนทุกคนได้ใช้งานอินเทอร์เน็ตที่มีคุณภาพสูงขึ้นโดยเร็วที่สุด

## ทำไมต้องมีอินเทอร์เน็ตของโรงเรียน ?

แม้ว่าในปัจจุบันพวกเราจะมีอินเทอร์เน็ตที่พอใช้งานได้อยู่แล้วก็ตาม แต่ก็ยังมีปัญหาและข้อจำกัดในหลาย ๆ ด้าน ทำให้ไม่สามารถทำกิจกรรมต่าง ๆ ที่เกี่ยวข้องกับอินเทอร์เน็ตได้อย่างเต็มที่ เช่น การใช้สื่อประกอบการสอนของอาจารย์ และการสืบค้นข้อมูลทางออนไลน์ของนักเรียน เป็นต้น

ในบางครั้ง PNRU Wifi ไม่สามารถใช้งานได้ จนอาจารย์ผู้สอนหรือนักเรียนต้องเปลี่ยนไปใช้อินเทอร์เน็ตส่วนตัวแทน ซึ่งสิ่งเหล่านี้เป็นอุปสรรคต่อการเรียนการสอนไม่น้อยเลย ดังนั้นการติดตั้งอินเทอร์เน็ตที่เป็นของโรงเรียนเองจึงเป็นวิธีการแก้ปัญหาที่ดีที่สุด
<!--stackedit_data:
eyJoaXN0b3J5IjpbLTE0MTkxMDc3NDMsNzUxODMyNzMwXX0=
-->